Ege, müziği çok seven bir çocukmuş. Dinlediği türkü ve şarkıları belleğinde tutar, onları anne ve babasına söylermiş. Babası, müziğe karşı ilgisini sezdiği için ona mini bir piyano almaya söz vermiş.

—Ay başı olsun, maaşımı aldığımda sana küçük bir piyano alacağım demiş.

Ege, mini piyanoyu bir oyuncakçı dükkânında görmüş. Piyano bir kitapçığın içine yerleştirilmiş, her tuşun ayrı bir rengi varmış. Belirtilen renkteki tuşa basınca ezgi çıkıyormuş. Artık o da piyano tuşlarından ezgiler çıkarabilecekmiş. Ege, günlerin çabuk geçmesini bekler olmuş. Bu arada annesiyle sık sık tartışıyormuş. Çünkü Ege tuvalete gitse tuvaletin, banyoya gitse banyonun musluğunu açık bırakıyormuş. Gerekmeyen elektrik düğmelerini kapatmıyor, elektriğin boşa harcanmasına neden oluyormuş. Annesi onun ardından düğmeleri, muslukları kapatıyor, bir yandan da yakınıyormuş.

—Ege, muslukları ve elektrik düğmelerini niçin kapatmıyorsun? Sen çok savruk bir çocuk oldun. Suyumuzu ve elektriğimizi boşa harcıyorsun. Bu gidişle bu ay elektrik ve su faturamız çok kabarık gelecek.

Ege, annesinin uyarılarına hiç aldırış etmiyormuş. Onun tek düşüncesi babasının alacağı mini piyano imiş. Sonunda aybaşı gelmiş. Postacı kapıyı çalarak o ayki elektrik ve su faturalarını bırakmış. Annesi faturayı görünce hayretler içinde kalmış. Ertesi gün mini piyano bekleyen Ege bu kabarık faturalarla karşılaşmış. Babası:

—Mini piyanonun parasını elektrik ve su parasına vermek zorunda kaldım. Senin piyano da gelecek aya kaldı, demiş.

Ege çok üzülmüş. Ondan sonraki günlerde elektrik düğmelerini açık bırakmamaya özen göstermiş. Öyle ki kardeşi bunları açık bıraksa bile o hemen kapatmış. Kimi zaman annesini bile uyarır olmuş. Tasarruf sonucu artan para ile piyanoyu almış.