Kuklacı dükkanı sadece çocukların değil zevk sahibi büyüklerin de dikkatini çekiyordu.
Havalar biraz ısınıp yerler kuruyunca ve paltolar sırtlardan çıkarılınca ferahlayanlar, oradan geçerken muhakkak biraz durup küçük vitrinin arkasındaki çeşitli eşyayı seyrediyorlardı.
Orada neler yoktu ki.
Küçük kızlar için mini mini beşikler, oğlancıklar için yapılmış kaytan ve kamçı topaçları, oda takımları, yüzecek gibi yapılmış yelkenli gemiler, mini mini el arabaları, yetişkin kızların içlerine resim yapmaları için tabaklar, bütün bunun gibi oyuncakların seyrettiği sanılan, mini mini bir koltukta oturan, giyimli kuşamlı bir çocuk bebek.
İhtiyar kuklacı içeride çalışırken dışarıda biriken çocuklar aralarında konuştuktan sonra, içlerinden bir ikisi, korka korka kapıyı çalarak aralığından sesleniyorlardı : "Kuklacı Bey Amca, izin verir misiniz?".
Pek fazla yüz vermiyordu ama hiçbirini de kırmıyordu.
Başka başka ailelerin çocukları olan bu küçüklerden bölük pürçük aldığı bilgilerle yaşantıları için fikir sahibi oluyordu.
Çocukların, nasıl çocukça araştırmaları, merakları varsa Recai Bey’in de çocukça düşünceleri oluyordu.
