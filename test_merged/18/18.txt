Çetin anaokuluna gidiyordu. Okulunda yapılan 23 Nisan Ulusal Egemenlik ve Çocuk Bayramı hazırlıkları nedeniyle çok heyecanlıydı. Öğretmeni Çetin'e bayramda okuması için bir şiir vermiş ve bu şiiri iyice ezberlemesini söylemişti.

Çetin neşe içinde evine gitti ve şiirini ezberlemeye başladı. Akşama olduğunda Çetin şiirini çoktan ezberlemiş ve heyecanla ertesi gün yapılacak olan kutlama programını beklemeye başlamıştı bile.

Akşam büyük bir neşeyle yattı ve sabah kalktığında bir halsizlik bir bitkinlik hissetti kendinde. Annesi Çetin'in yanına geldi telaşla, elini alnına götürdü ve Çetin'e ateşi olduğunu ve hemen bir doktora gitmeleri gerektiğini anlattı. Çetin çok üzülmüştü çünkü bugün törende şiir okuyacaktı. Eğer doktora giderlerse törenleri kaçıracaktı.

Annesi biraz zorlayınca doktora gitmeye razı oldu. Doktor Çetin'i muayene ettikten sonra evde dinlenmesi gerektiğini ve vereceği ilaçları düzenli olarak kullanması gerektiğini anlattı.

Çetin üç gün okula gidemedi. Töreni kaçırmış, şiirini okuyamamıştı. Dördüncü gün okula gittiğinde öğretmeni Çetin'i kapıda karşıladı ve sınıfa kadar beraber yürüdüler.

Sınıftan içeri girdiğinde her yerin hala balonlarla süslü olduğunu gördü. Öğretmeni Çetin'e

- "Hadi Çetin 23 Nisan için ezberlediğin o güzel şiiri oku arkadaşların seni bekliyor." dedi.

Çetin çok mutluydu şiirini okudu ve kaçırdığı tören heyecanını yeniden yaşamış oldu.
