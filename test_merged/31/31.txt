Elleriyle hızlı hızlı çalışıyordu. Canla başla çalışıyordu. Eline makasını alıyor gelen malları kutulara koyup iplerle ambalajlayarak ileriye doğru fırlatıyordu. İşine kendisini fazlaca kaptırdığından çalan paydos zilini duymamıştı. Ya da duymuştu da işini bırakmak zor geliyordu. Ustabaşının sesiyle irkildi. Paydos zilinin bile işinden alıkoyamadığı bu dev adamı ustabaşının cılız sesi uyarmıştı. Adam alnının terini geniş nasırlı elleriyle sildi. Hızlı adımlarla lavabolara yöneldi. Lavaboda ellerini güzelce sabunu köpürte köpürte yıkamaya başladı. Bir yandan da düşünüyordu. Bu eller olmasa ne yapardı? Ekmeğini nasıl kazanırdı? Ne ile yavrularına sıcak ekmeği tattırabilirdi? Daldığı düşüncelerden çabuk uyandı. Acelesi vardı. Bu eller iş istiyordu. Onların da besini buydu.