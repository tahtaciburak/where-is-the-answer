O gün hava çok güzeldi. Menekşe sokağındaki trafik lambasının canı çok sıkılıyordu. Her gün aynı şeyleri yaptığını ve kimsenin onu fark etmediğini düşünüyordu. Bir oyun oynayacaktı. Kırmızı yanması gereken lambayı yeşil, yeşil yanması gereken lambayı sarı, sarı yanması gereken lambayı da kırmızı yakmaya karar verdi. Oyuna daha yeni başlamıştı ki, ortalık birden çok karıştı. Yaramaz trafik lambası meraklı gözlerle etrafına bakıyor ve neler olduğunu anlamaya çalışıyordu.

Trafik lambası şaşkındı. Bu kadar olaya neden olabileceğini hiç düşünmemişti. Olay yerine hemen trafik polisleri geldi. O sırada üzgün duran trafik lambasını gördüler. Trafik polisi lambaya "Yaptıklarını görüyor musun?" diye kızdı. Trafik lambası ne diyeceğini bilmiyordu. "Bu kadar önemli iş yaptığımın farkında değildim. Her gün aynı şeyleri yapıyorum. Kırmızı lambayı yakıyorum duruyorlar. Sarıyı yakıyorum bekliyorlar. Yeşili yakıyorum geçiyorlar. Onlar da aynı şeyleri yapmaktan sıkılmışlardır, belki oyun oynamak isterler diye düşündüm." dedi. Trafik polisi: "Sen bir trafik lambasısın. Bu yüzden kurallara uyup, görevlerini yerine getirmelisin. Eğer görevini yapmazsan trafik karışır." dedi.

Trafik lambası çok üzgündü. Yaptığı hatanın farkına varmıştı. Herkesten özür diledi. Görevinin ne kadar önemli olduğunu anladı.
