Vapur rıhtımdan kalkıp da Marmara’ya doğru uzaklaşmaya başlayınca yolcu geçirmeye gelenler,  üzerlerinden ağır bir yük kalkmış gibi ferahladılar:  — Çocukcağız Arabistan’da rahat eder.
 Önce babadan yetim kalan küçük Hasan, anası da ölünce uzak akrabaları ve konu komşunun yardımıyla  halasının yanına Filistin’in sapa bir kasabasına gönderiliyordu.
 Hasan vapurda oyalandı; gırıl gırıl işleyen vinçlere, üstleri yazılı cankurtaran simitlerine, kurtulacak  çamaşırlar gibi iplere asılı sandallara, vardiya değiştirilirken çalınan kampanaya bakarak çok eğledi.
Beş  yaşında idi; şirin konuşmalarıyla güvertede yolcuları epeyce eğlendirmişti.
Artık anadili büsbütün işitilmez olmuştu.
Hasan köşeye büzüldü; bir şeyler soran olsa da susuyordu,  yanakları pençe pençe, al al olarak susuyordu.
Portakal bahçelerine dalmış göğsünde bir katılık, gırtlağında  lokmasını yutamamış gibi bir sert düğüm, hep susuyordu.
 Hasan’ı bir limanda indirdiler.
Gerdanından, alnından, kollarından ve kulaklarından biçim biçim, sürü sürü  altınlar sallanan kara çarşaflı, kara çatık kaşlı, kara iri benli bir kadın göğsüne bastırdı.
Anasınınkine  benzeyen, tuhaf kokulu, fazla yumuşak, içine gömülüveren cansız bir göğüs.
 — Ya habibi!
Ya ayni!
 Halasının yanındaki kadınlar da sarıldılar, öptüler, söyleştiler, gülüştüler.
Birçok çocuk da gelmişti;  entarilerinin üstüne hırka yerine ceket giymiş, saçları perçemli, başları takkeli çocuklar.
 Hasan durgun, tıkanıktı; susuyor susuyordu.
 Bir gün halası sokaktan bağırarak geçen bir satıcıyı çağırdı.
 Konuştular, sonra önüne bir sürü patlak, sökük, parça parça ayakkabı dizdiler.
 Satıcı, iskemlesinde oturdu.
Hasan da merakla karşısına geçti.
Bu dört yanı duvarlı, tek kat, basık ve  toprak evde öyle canı sıkılıyordu ki!
Şaşarak eğlenerek seyrediyordu: Mukavvaya benzettiği kalın deriyi iki  tarafı keskin incecik, sapsız bıçağıyla kesişine, ağzına bir avuç çivi dolduruşuna, sonra bunları birer birer  İstanbul’da gördüğü maymun gibi avurdundan çıkarıp ayakkabıların altına çabuk çabuk mıhlayışına, deri  parçalarını, pis bir suya koyup ıslatışına, mundar çanaktaki macuna parmağını daldırıp tabanlara sürüşüne,  hepsine bakıyordu.
Aynı şeyi yapmak için can atıyordu.
 Bir aralık nerede kimlerle olduğunu keyfinden unuttu, dalgınlığından anadili ile sordu:  - Çiviler ağzına batmaz mı senin?
 Eskici başını şaşkınlıkla işinden kaldırdı.
Uzun uzun Hasan’ın yüzüne baktı:  - Türk çocuğu musun be?
 - İstanbul’dan geldim!
 - Ben de o taraflardan, İzmit’ten!
 Eskicide saç sakal dağınık, göğüs bağırı açık, pantolon dizlerinden yamalı, dişeri eksik ve suratı sarı,  sapsarıydı: gözlerinin akına kadar sarıydı.
Türkçe bildiği ve İstanbul tarafından geldiği için Hasan, şimdi onun  yalnız işine değil, yüzüne de dikkatle bakmıştı.
Göğsünün ortasında, tıpkı çenesindeki sakalı andıran kırçıl,  seyrek bir tutam kıl vardı.
