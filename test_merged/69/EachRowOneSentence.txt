Eskiden, İran’da, Cemal adında kervancı bir genç yaşardı.
Kervan sahipleri kervanlarını çok güvendikleri Cemal’e gönül rahatlığıyla teslim ederler ve onun kervandaki malları kendi malıymış gibi koruyacağını bilirlerdi.
Günlerden bir gün Cemal İran’dan Meşhet’e gitmek üzere, kumaş yüklü deve kervanıyla yola çıktı.
Kervan birkaç gün sonra Sina Çölü’ne vardı.
İlk bakışta uçsuz bucaksız gibi görünen 400 kilometrelik bir kum yığını.
Oralardaki bir kuyudan su tedarikini yapan kervan çöle girdi.
Aradan bir hafta geçti.
Kervan dıştan bakıldığında çölde ağır ağır ilerliyordu, her şey yolundaydı.
Ama içten içe kaynayan bir kazan gibiydi.
Bu kazanı baş deve kaynatıyordu.
Baş deve kervandaki yirmi devenin başıydı.
Mola verildiği zaman devamlı konuşur, bir şeyler anlatır, ötekiler de sessizce dinlerlerdi.
Baş deve üç dört gündür havadan sudan konularla konuşmaya başlıyor, sonradan sözü liderlik konusuna getiriyordu.
Koca kervanı neden bir eşek peşinden sürüklüyordu?
O en önde olmasa olmaz mıydı?
Sanki o olmasa kervan gideceği yere varamayacak mıydı?
" Ben " diyordu baş deve, " Mısır’a gittim, Arabistan’a gittim, Yemen ‘e gittim, Anadolu’ya gittim. Yüce dağlar aştım, susuz çöller geçtim. Binlerce, on binlerce kilometre yol gittim. İran’da gezmediğim, dolaşmadığım yer kalmadı. Bu Sina Çölü’nden defalarca geçtim. Benim gibi doğuştan lider varken başınızda küçük eşek kim oluyormuş? Boy yok, post yok, bir de kervanın en önünde gider. Onun liderlik neyine? Gelin şu eşeği kovalım başımızdan. Lider ben olursam eğer her türlü iyiliği bekleyin benden. Yoruldum diyenin yükünü sırtımda taşıyacağım…".
