Köyün birinde, havalar biraz soğuyunca saman fiyatları yükselmiş.
Fiyatlar yükselince, herkes elindeki samanları satmış.
Bir tek Nazmi Dayı, alıcıların tüm ısrarlarına rağmen satmamış samanını.
-Nazmi Dayı , samanlığın ağzına kadar saman dolu, niye satmazsın saklarsın samanını, diye sorduklarında hep  aynı cevap verirmiş : -Sakla samanı gelir zamanı, dermiş.
Mart ortasına doğru alıcılar yine kapısına dayanmışlar.
-Dayı, bak kış bitiyor, baharın ucu göründü görünecek, gel sat şu samanı, demişler.
Nazmi Dayı'nın cevabı yine aynı olurmuş: -Sakla samanı gelir zamanı.
-Ne zaman dayı?
Bahar göründü diyoruz sana ;bak demedi deme, elinde kalacak saman.
Dayının cevabı değişmezmiş: -Sakla samanı gelir zamanı.
Ortalık ısınmaya, ağaçlar yapraklanmaya başladığı bir gece, birden hava dönmüş.
Fırtına, yağmur derken lapa  lapa kar yağmaya başlamasın mı?
Sabah uyananlar her yeri kar örtülü bulmuşlar.
Koyunlar, sığırlar ağıllarda  kapalı kalmışlar.
Kimse otlatmaya çıkaramamış hayvanlarını.
Samanı tükenen koşmuş Nazmi Dayı'ya: -Aman dayı, aman bana bir çuval saman!
-Yaaa, demiş Nazmi Dayı, "Ne demiştim ben size, sakla samanı gelir zamanı." Boyunlarını bükmüş ötekiler: -Ne desen haklısın, dayı.
Saman olduğunu duyan koşmuş Nazmi Dayı'ya.
Çevre köylerden de alıcılar çıkınca samanın çuvalı altın  değerine çıkmış.
Nazmi Dayı, mart sonunda sattığı çuval çuval samanla koca bir han kaptırmış.
Han kapısının  üstüne şöyle yazdırmış: Sakla samanı, Gelir zamanı, Bahar zamanı, Sattım samanı, Yaptırdım bu hanı.
